---

title: "La vera sfida della scuola moderna"

date: 2026-02-26T18:00:00+01:00

description: "L’approccio all’inclusione scolastica in Italia si trova a un bivio cruciale poiché ormai da anni si è fortemente radicata nella scuola la percezione che l’assistenza agli studenti con disabilità sia una missione nobile ad appannaggio esclusivo dell’insegnante di sostegno e che essa sia figlia di una vocazione."

tags:

draft: false

---



L’approccio all’inclusione scolastica in Italia si trova a un bivio cruciale poiché ormai da anni si è fortemente radicata nella scuola la percezione che l’assistenza agli studenti con disabilità sia una missione nobile ad appannaggio esclusivo dell’insegnante di sostegno e che essa sia figlia di una vocazione.


\L’approccio all’inclusione scolastica in Italia si trova a un bivio cruciale poiché ormai da anni si è fortemente radicata nella scuola la percezione che l’assistenza agli studenti con disabilità sia una missione nobile ad appannaggio esclusivo dell’insegnante di sostegno e che essa sia figlia di una vocazione. Questo punto di vista, sebbene possa sembrare lodevole, rischia di oscurare la realtà professionale di tale figura. L’educazione inclusiva non è un atto di carità, ma un impegno professionale che richiede competenze specifiche e una formazione adeguata d a parte di tutti.
La storia dell’inclusione scolastica in Italia ha visto momenti significativi, come la chiusura delle classi differenziali negli anni settanta, tuttavia, questa transizione non è stata accompagnata da un piano formativo esteso a tutti i docenti. La formazione è stata circoscritta a coloro che si dedicavano al sostegno, creando una divisione tra il corpo docente e limitando di fatto l’efficacia dell’inclusione. Questa spaccatura ha portato a una situazione in cui gli insegnanti curricolari sono spesso poco preparati e si ritengono meno responsabili nel rispondere alle esigenze degli studenti con disabilità, mentre gli insegnanti di sostegno possono trovarsi isolati nel loro ruolo.
Un sistema educativo veramente inclusivo dovrebbe pretendere e richiedere che tutti gli insegnanti siano formati per gestire la diversità in classe. La formazione non dovrebbe essere un’esclusiva degli insegnanti di sostegno, ma un elemento fondamentale della preparazione professionale di ogni docente. Quando la formazione è condivisa, si crea una cultura scolastica in cui l’inclusione diventa la norma e non l’eccezione.
pertanto, bisogna investire nella formazione di tutti gli insegnanti, andare a rafforzare le competenze, promuovendo un approccio collaborativo e integrato all’insegnamento. In questo modo, si superano le barriere tra “insegnanti regolari” e “insegnanti di sostegno”, e si lavorerà insieme per garantire che ogni studente riceva un’istruzione di qualità, personalizzata e attenta alle esigenze individuali.
Il problema cruciale che la scuola moderna dovrebbe affrontare è quella di trasformare la formazione in un processo inclusivo che coinvolga tutti i professionisti dell’educazione, creando un ambiente scolastico in cui l’inclusione sia vissuta quotidianamente come un valore aggiunto e non come un onere. Questo cambiamento culturale e strutturale è essenziale per realizzare una scuola che sia veramente accogliente e inclusiva per tutti gli studenti.
Oggi, la sfida è quella di superare i pregiudizi e di riconoscere che l’insegnamento inclusivo sia una responsabilità collettiva. Ogni docente dovrebbe essere equipaggiato con le competenze necessarie per affrontare la diversità in classe. L’inclusione dovrebbe essere integrata nel curriculum di formazione iniziale e continua degli insegnanti, affinché possano rispondere efficacemente alle esigenze di tutti gli studenti.
L’insegnante di sostegno, nel contesto dell’inclusione scolastica, dovrebbe assumere un ruolo cruciale che va ben oltre il semplice supporto individuale. Come un copilota di un aereo, dovrebbe lavorare a stretto contatto con l’insegnante curricolare, partecipando attivamente alla pianificazione e alla conduzione delle lezioni. Questa collaborazione sarebbe fondamentale per promuovere una piena inclusione e per garantire che ogni studente possa beneficiare di un’istruzione equa e completa.
Il ruolo del copilota dovrebbe essere quello di affiancare, sostenere e, quando necessario, guidare. In classe, pertanto, l’insegnante di sostegno andrebbe quindi coinvolto in tutte le fasi dell’apprendimento, contribuendo con la propria esperienza e competenza ad adattare le lezioni alle esigenze di tutti gli studenti. Questo approccio consentirebbe di creare un ambiente di apprendimento dinamico e flessibile, in cui gli studenti con disabilità e difficoltà si sentano integrati in maniera naturale e attiva nel processo educativo.
Ma tale piena inclusione si realizzerà solo quando l’insegnante di sostegno e l’insegnante curricolare condivideranno la responsabilità dell’educazione di tutti gli studenti, lavorando insieme per superare le barriere e per valorizzare le diversità. Questo è un impegno che richiede una comunicazione costante, una pianificazione condivisa e un rispetto reciproco a favore dell’apprendimento inclusivo.
È attraverso questa partnership che si potranno costruire percorsi didattici innovativi e personalizzati, che rispondano alle esigenze di ogni studente e che preparino tutti a vivere in una società inclusiva.
Tale obiettivo rimane un traguardo difficile da raggiungere finché persisterà la mentalità secondo la quale l’inclusione e la gestione delle disabilità siano compiti esclusivi dell’insegnante di sostegno. Questa convinzione, radicata in una diffusa ignoranza sul tema, crea un ostacolo significativo all’integrazione effettiva degli studenti con disabilità. La realizzazione di tutto ciò richiede un cambiamento culturale profondo, in cui ogni insegnante curricolare riconosca l’inclusione come parte integrante del proprio ruolo professionale. È essenziale che gli insegnanti curricolari si sentano attivamente responsabili nel processo educativo degli studenti con disabilità, collaborando con i colleghi di sostegno per creare un ambiente di apprendimento accessibile e accogliente per tutti.
La formazione continua e la sensibilizzazione possono aiutare a superare le barriere dell’ignoranza e a promuovere una maggiore consapevolezza delle responsabilità condivise. Solo quando ogni membro del corpo docente si impegnerà a favore dell’inclusione, la scuola potrà diventare un luogo dove la diversità è valorizzata e dove ogni studente ha l’opportunità di raggiungere il proprio potenziale.
Purtroppo troviamo ancora in molti contesti quanto sia comune la mancanza di rispetto nei confronti degli insegnanti di sostegno da parte di alcuni curricolari, spesso i primi vengono definiti da questi ultimi scansafatiche e ruba stipendio. La citata è una caratteristica che accomuna molti dipendenti pubblici compresi i curricolari ma fare di tutta un erba un fascio manifesta la totale ignoranza di una buona fetta dei docenti e ciò compromette ogni giorno l’efficacia dell’inclusione scolastica. Questa situazione deriva senz’altro da una serie di fattori, tra cui la mancanza di comprensione del ruolo vitale che il docente di sostegno svolge nell’assistere gli studenti con disabilità e nel promuovere un ambiente di apprendimento inclusivo per tutta la classe.
Non sono, quindi, semplici ausiliari, quelli da lasciare in classe quando si vuole andare a fumare o a chiacchierare con i colleghi ma sono professionisti qualificati che possiedono conoscenze e competenze specialistiche per affrontare le sfide della nuova educazione inclusiva. Il loro lavoro non solo supporta gli studenti con bisogni speciali, ma deve arricchire l’esperienza di tutta la classe.

Pertanto, la politica educativa ha il dovere di guidare questo cambiamento, investendo in programmi di formazione e sviluppo professionale affinché parecchi docenti curricolari conoscano e  comprendano. Spesso nelle scuole si offrono corsi di formazione inutili e ridondanti, senza badare al fatto che è fondamentale una rieducazione di tutti i docenti alla cultura dell’inclusione per poter garantire che essa diventi una realtà quotidiana nelle aule italiane e non un ideale raggiunto solo a livello burocratico.



